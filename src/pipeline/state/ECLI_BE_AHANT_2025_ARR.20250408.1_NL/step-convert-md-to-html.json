{
  "full_html": "<h1 id=\"uitgifte\" data-id=\"ECLI:BE:AHANT:2025:ARR.20250408.1:block-001\">Uitgifte</h1>\n<table>\n<tbody>\n<tr>\n<td data-id=\"ECLI:BE:AHANT:2025:ARR.20250408.1:block-002\">Repertoriumnummer</td>\n</tr>\n<tr>\n<td data-id=\"ECLI:BE:AHANT:2025:ARR.20250408.1:block-003\"><b>2025/</b></td>\n</tr>\n<tr>\n<td data-id=\"ECLI:BE:AHANT:2025:ARR.20250408.1:block-004\">Datum van uitspraak</td>\n</tr>\n<tr>\n<td data-id=\"ECLI:BE:AHANT:2025:ARR.20250408.1:block-005\"><b>8 april 2025</b></td>\n</tr>\n<tr>\n<td data-id=\"ECLI:BE:AHANT:2025:ARR.20250408.1:block-006\">Rolnummer</td>\n</tr>\n<tr>\n<td data-id=\"ECLI:BE:AHANT:2025:ARR.20250408.1:block-007\"><b>2023/AA/254</b></td>\n</tr>\n</tbody>\n</table>\n<p data-id=\"ECLI:BE:AHANT:2025:ARR.20250408.1:block-008\">Uitgereikt aan</p>\n<p data-id=\"ECLI:BE:AHANT:2025:ARR.20250408.1:block-009\">op<br>\n€<br>\nJGR</p>\n<h2 id=\"arbeidshof-antwerpen-afdeling-antwerpen-kamer-2\" data-id=\"ECLI:BE:AHANT:2025:ARR.20250408.1:block-010\">Arbeidshof\nAntwerpen Afdeling Antwerpen Kamer 2</h2>\n<p data-id=\"ECLI:BE:AHANT:2025:ARR.20250408.1:block-011\"><strong>Arrest</strong></p>\n<p data-id=\"ECLI:BE:AHANT:2025:ARR.20250408.1:block-012\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;2</p>\n<hr>\n<p data-id=\"ECLI:BE:AHANT:2025:ARR.20250408.1:block-013\"><strong>EXXONMOBIL PETROLEUM &amp; CHEMICAL BV</strong>,<sup>1</sup>\nON 0416.375.270, met zetel gevestigd te 2030 ANTWERPEN, Polderdijkweg\n3,</p>\n<p data-id=\"ECLI:BE:AHANT:2025:ARR.20250408.1:block-014\">met als raadsman mr. ENGELS Christiaan, advocaat te\nWATERMAAL-BOSVOORDE, voor wie pleit: mr. WILS Anne, advocaat te\nHASSELT,</p>\n<p data-id=\"ECLI:BE:AHANT:2025:ARR.20250408.1:block-015\"><em>tegen:</em></p>\n<p data-id=\"ECLI:BE:AHANT:2025:ARR.20250408.1:block-016\"><strong>A B C</strong>, RRN A B C, woonplaats A B C, doch keuze van\nwoonst doende bij het ABVV REGIO ANTWERPEN, met zetel gevestigd te 2018\nANTWERPEN, Ommeganckstraat 35,</p>\n<p data-id=\"ECLI:BE:AHANT:2025:ARR.20250408.1:block-017\">ter zitting vertegenwoordigd door mevrouw CUYVERS Ingrid,\nvertegenwoordigster van een representatieve werknemersorganisatie,\nhiertoe behoorlijk gemachtigd.</p>\n<p data-id=\"ECLI:BE:AHANT:2025:ARR.20250408.1:block-018\">Het hoger beroep is gericht tegen de vonnissen van 28 november\n2022<sup>2</sup> en 17 april 2023<sup>3</sup> van de arbeidsrechtbank\nAntwerpen, afdeling Antwerpen.<sup>4</sup></p>\n<p data-id=\"ECLI:BE:AHANT:2025:ARR.20250408.1:block-019\">Het arbeidshof past de wet van 15 juni 1935 op het gebruik der talen\nin gerechtszaken toe.</p>\n<hr>\n<p data-id=\"ECLI:BE:AHANT:2025:ARR.20250408.1:block-020\"><sup>1</sup> Hierna de bv genoemd.</p>\n<p data-id=\"ECLI:BE:AHANT:2025:ARR.20250408.1:block-021\"><sup>2</sup> In de zaak met algemeen rolnummer 21/2575/A.</p>\n<p data-id=\"ECLI:BE:AHANT:2025:ARR.20250408.1:block-022\"><sup>3</sup> In de zaak met algemeen rolnummer 23/375/A.</p>\n<p data-id=\"ECLI:BE:AHANT:2025:ARR.20250408.1:block-023\"><sup>4</sup> Hierna de arbeidsrechtbank genoemd.</p>\n<p data-id=\"ECLI:BE:AHANT:2025:ARR.20250408.1:block-024\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;3</p>\n<hr>\n<h2 id=\"feiten-en-voorafgaande-procedure\" data-id=\"ECLI:BE:AHANT:2025:ARR.20250408.1:block-025\"><strong>1. FEITEN EN\nVOORAFGAANDE PROCEDURE</strong></h2>\n<p data-id=\"ECLI:BE:AHANT:2025:ARR.20250408.1:block-026\">Wat betreft de feiten en de voorafgaande procedure verwijst het\narbeidshof naar haar arrest van 10 december 2024, waarbij dit\narbeidshof:</p>\n<ul>\n<li data-id=\"ECLI:BE:AHANT:2025:ARR.20250408.1:block-027\">het hoger beroep en het incidenteel beroep ontvankelijk\nverklaarde;</li>\n<li data-id=\"ECLI:BE:AHANT:2025:ARR.20250408.1:block-028\">alvorens verder ten gronde te oordelen, de debatten heropeningende\nen de partijen uitnodigde om standpunt in te nemen betreffende de vraag\nof de bv al dan niet rechtsmisbruik heeft gepleegd door tijdens de\ngerechtelijke procedure de absolute nietigheid in te roepen die zij zelf\nheeft begaan, rekening houdend met de begeleidende omstandigheden;</li>\n<li data-id=\"ECLI:BE:AHANT:2025:ARR.20250408.1:block-029\">de beslissing over de kosten aanhield.</li>\n</ul>\n<h2 id=\"eisen-van-partijen-na-de-heropening-van-de-debatten\" data-id=\"ECLI:BE:AHANT:2025:ARR.20250408.1:block-030\"><strong>2.\nEISEN VAN PARTIJEN NA DE HEROPENING VAN DE DEBATTEN</strong></h2>\n<p data-id=\"ECLI:BE:AHANT:2025:ARR.20250408.1:block-031\">Met conclusie van 13 februari 2025 vordert de bv:</p>\n<h3 id=\"in-hoofdorde\" data-id=\"ECLI:BE:AHANT:2025:ARR.20250408.1:block-032\"><strong><em>“In hoofdorde</em></strong></h3>\n<ul>\n<li data-id=\"ECLI:BE:AHANT:2025:ARR.20250408.1:block-033\"><em>het hoger beroep ontvankelijk en gegrond te verklaren;</em></li>\n<li data-id=\"ECLI:BE:AHANT:2025:ARR.20250408.1:block-034\"><em>het incidenteel beroep ongegrond te verklaren;</em></li>\n<li data-id=\"ECLI:BE:AHANT:2025:ARR.20250408.1:block-035\"><em>derhalve de beroepen vonnissen te hervormen;</em></li>\n<li data-id=\"ECLI:BE:AHANT:2025:ARR.20250408.1:block-036\"><em>te amenderen en te doen wat de Eerste Rechter had moeten doen en\nderhalve de oorspronkelijke eis van de heer C A B die de veroordeling\nvan ExxonMobil beoogt tot betaling van een beschermingsvergoeding en\nafgifte van een aangepast document C4 ongegrond te verklaren;</em></li>\n<li data-id=\"ECLI:BE:AHANT:2025:ARR.20250408.1:block-037\"><em>voor het overige de beide vonnissen a quo te\nbevestigen;</em></li>\n</ul>\n<h3 id=\"in-ondergeschikte-orde\" data-id=\"ECLI:BE:AHANT:2025:ARR.20250408.1:block-038\"><strong><em>In ondergeschikte\norde</em></strong></h3>\n<ul>\n<li data-id=\"ECLI:BE:AHANT:2025:ARR.20250408.1:block-039\"><em>indien het arbeidshof per impossible van oordeel zou zijn dat\nExxonMobil een beschermingsvergoeding is verschuldigd, het vonnis a quo\nte willen bevestigen en de beschermingsvergoeding te\nherleiden.</em></li>\n</ul>\n<p data-id=\"ECLI:BE:AHANT:2025:ARR.20250408.1:block-040\"><em>In ieder geval, de heer C A B te veroordelen tot de kosten van de\ntwee aanleggen, met inbegrip van de rechtsplegingsvergoeding, begroot op\n10.500 EUR per aanleg (basisbedrag).”</em></p>\n<p data-id=\"ECLI:BE:AHANT:2025:ARR.20250408.1:block-041\">Met conclusie van 15 januari 2025 vordert C A B:</p>\n<p data-id=\"ECLI:BE:AHANT:2025:ARR.20250408.1:block-042\"><em>“Akte te verlenen aan Dhr. A B dat hij incidenteel hoger beroep\ninstelt tegen de bestreden vonnissen.</em></p>\n<p data-id=\"ECLI:BE:AHANT:2025:ARR.20250408.1:block-043\"><em>Akte te verlenen dat Dhr. A B zijn vordering uitbreidt naar €\n383.545,04</em></p>\n<p data-id=\"ECLI:BE:AHANT:2025:ARR.20250408.1:block-044\">….</p>\n<p data-id=\"ECLI:BE:AHANT:2025:ARR.20250408.1:block-045\"><em>Het hoger beroep ontvankelijk, doch ongegrond te\nverklaren.</em></p>\n<p data-id=\"ECLI:BE:AHANT:2025:ARR.20250408.1:block-046\"><em>EXXON er dan ook van af te wijzen en de bestreden vonnissen dd.\n28.11.2022 en 17.4.2023 te bevestigen voor hetgeen reeds is\ntoegekend.</em></p>\n<p data-id=\"ECLI:BE:AHANT:2025:ARR.20250408.1:block-047\"><em>Het incidenteel hoger beroep ontvankelijk en gegrond te\nverklaren.</em></p>\n<p data-id=\"ECLI:BE:AHANT:2025:ARR.20250408.1:block-048\"><em>Dientengevolge EXXON te veroordelen tot :</em></p>\n<p data-id=\"ECLI:BE:AHANT:2025:ARR.20250408.1:block-049\"><em>betaling van de beschermingsvergoeding gelijk aan € 383.545,04\ncfr. de wet van 19.3.1991</em></p>\n<p data-id=\"ECLI:BE:AHANT:2025:ARR.20250408.1:block-050\"><em>Bedrag te vermeerderen met de wettelijke intresten zoals bepaald\ndoor artikel 10 van de wet op de bescherming van het loon en/of art. 102\nvan de wet betreffende de arbeidsovereenkomsten, de verwijs- minstens de\nvergoedende intresten vanaf 6.5.2021.</em></p>\n<p data-id=\"ECLI:BE:AHANT:2025:ARR.20250408.1:block-051\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;4</p>\n<hr>\n<p data-id=\"ECLI:BE:AHANT:2025:ARR.20250408.1:block-052\">met verwijs van EXXON in de gerechtelijke intresten en de kosten van\nhet geding, tot op heden begroot op € 20,- bijdrage voor de inschrijving\nvan de akte op de rol (KB 26.4.2017 - BS 27.4.2017) EXXON te veroordelen\ntot het afleveren van een aangepast formulier C4.”</p>\n<h2 id=\"verdere-beoordeling\" data-id=\"ECLI:BE:AHANT:2025:ARR.20250408.1:block-053\"><strong>3. VERDERE\nBEOORDELING</strong></h2>\n<h3 id=\"er-is-sprake-van-rechtsmisbruik-aan-de-zijde-van-de-bv\" data-id=\"ECLI:BE:AHANT:2025:ARR.20250408.1:block-054\"><strong>3.1.\nEr is sprake van rechtsmisbruik aan de zijde van de bv</strong></h3>\n<h4 id=\"section\" data-id=\"ECLI:BE:AHANT:2025:ARR.20250408.1:block-055\"><strong>1.</strong></h4>\n<p data-id=\"ECLI:BE:AHANT:2025:ARR.20250408.1:block-056\">In het arrest van 10 december 2024 overwoog het arbeidshof het\nvolgende:</p>\n<p data-id=\"ECLI:BE:AHANT:2025:ARR.20250408.1:block-057\">“C A B merkt in beroepsconclusies zijdelings op dat er sprake zou\nkunnen zijn van rechtsmisbruik of van een schending van het gewekte\nvertrouwen. Het arbeidshof citeert<sup>5</sup>: “(…) Of heeft zij enkel\nde opzeggingsbrief van Dhr. A B niet per aangetekende zending verstuurd?\nDit zou dan ontengensprekelijk wijze op rechtsmisbruik. Het druist in\ntegen alle redelijkheid om, nadat de heer A B zich op de\nbeschermingsvergoeding heeft beroepen, de nietigheid van haar eigen\nhandeling in te roepen.”</p>\n<p data-id=\"ECLI:BE:AHANT:2025:ARR.20250408.1:block-058\">Het arbeidshof betreurt dat C A B zijn argumentatie niet verder heeft\nuitgewerkt in beroepsconclusies.</p>\n<p data-id=\"ECLI:BE:AHANT:2025:ARR.20250408.1:block-059\">Er is sprake van rechtsmisbruik wanneer een recht wordt uitgeoefend\nop een manier die kennelijk de grenzen te buiten gaat van de normale\nuitoefening van dat recht door een voorzichtig en bezorgd\npersoon.<sup>6</sup> In een arrest van 22 september 2008 oordeelde het\nHof van Cassatie dat rechtsmisbruik kan worden toegepast op regels die\nde openbare orde raken.<sup>7</sup></p>\n<p data-id=\"ECLI:BE:AHANT:2025:ARR.20250408.1:block-060\">Zoals het arbeidshof hierboven oordeelde, heeft de rechter geen\nappreciatiemarge over de vaststelling van het sanctioneringsmechanisme\nindien een op straffe van nietigheid voorgeschreven vormvoorschrift niet\nwerd nageleefd. De vraag stelt zich of de rechter een appreciatiemarge\nheeft bij de toepassing van de nietigheidssanctie, en de gevolgen van de\nabsolute nietigheid kan milderen in geval van rechtsmisbruik.</p>\n<p data-id=\"ECLI:BE:AHANT:2025:ARR.20250408.1:block-061\">Voortbouwend op de suggestie die C A B maakte in beroepsconclusies,\nstelt het arbeidshof zich eveneens de vraag of de bv al dan niet\nrechtsmisbruik heeft gepleegd door tijdens de gerechtelijke procedure de\nabsolute nietigheid in te roepen die zij zelf heeft begaan, rekening\nhoudend met de begeleidende omstandigheden. Het arbeidshof heropent\nambtshalve de debatten om partijen toe te laten hierover standpunt in te\nnemen.”</p>\n<p data-id=\"ECLI:BE:AHANT:2025:ARR.20250408.1:block-062\">Partijen namen na de ambtshalve heropening van de debatten uitgebreid\nstandpunt in over de vraag of er al dan niet sprake is van\nrechtsmisbruik.</p>\n<hr>\n<p data-id=\"ECLI:BE:AHANT:2025:ARR.20250408.1:block-063\"><sup>5</sup> Beroepsconclusies van C A B, p.&nbsp;9.</p>\n<p data-id=\"ECLI:BE:AHANT:2025:ARR.20250408.1:block-064\"><sup>6</sup> Zie bijv. Cass. 10 september 1971, Arr.Cass. 1972, 32;\nCass. 6 januari 2006, Arr.Cass. 2007, 71.</p>\n<p data-id=\"ECLI:BE:AHANT:2025:ARR.20250408.1:block-065\"><sup>7</sup> Vgl. Cass. 28 september 2008, Arr.Cass. 2008, I,\n2005.</p>\n<p data-id=\"ECLI:BE:AHANT:2025:ARR.20250408.1:block-066\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;5</p>\n<hr>\n<p data-id=\"ECLI:BE:AHANT:2025:ARR.20250408.1:block-067\">Het arbeidshof oordeelt als volgt.</p>\n<ol start=\"2\" type=\"1\">\n<li></li>\n</ol>\n<p data-id=\"ECLI:BE:AHANT:2025:ARR.20250408.1:block-068\">In contractuele aangelegenheden vormde artikel 1134 van het oud\nBurgerlijk Wetboek de wettelijke basis voor rechtsmisbruik. Volgens deze\nbepaling moeten overeenkomsten ter goede trouw worden uitgevoerd, en mag\neen contractspartij geen misbruik maken van haar rechten.</p>\n<p data-id=\"ECLI:BE:AHANT:2025:ARR.20250408.1:block-069\">In het Burgerlijk Wetboek zijn de principes van de uitvoering ter\ngoede trouw en het verbod van rechtsmisbruik nu uitdrukkelijk wettelijk\nverankerd in artikel 5.73. De definitie van rechtsmisbruik is opgenomen\nin artikel 1.10 van het Burgerlijk Wetboek en luidt als volgt:</p>\n<p data-id=\"ECLI:BE:AHANT:2025:ARR.20250408.1:block-070\"><em>“Niemand mag misbruik maken van zijn recht.</em></p>\n<p data-id=\"ECLI:BE:AHANT:2025:ARR.20250408.1:block-071\"><em>Wie zijn recht uitoefent die kennelijk de grenzen te buiten gaat\nvan de normale uitoefening van dat recht door een voorzichtig en\nredelijk persoon in dezelfde omstandigheden geplaatst, maakt misbruik\nvan zijn recht.</em></p>\n<p data-id=\"ECLI:BE:AHANT:2025:ARR.20250408.1:block-072\"><em>De sanctie voor een dergelijk misbruik bestaat in de matiging van\nhet recht tot zijn normale rechtsuitoefening, onverminderd het herstel\nvan de schade die het misbruik heeft berokkend.”</em></p>\n<p data-id=\"ECLI:BE:AHANT:2025:ARR.20250408.1:block-073\">Deze definitie is gebaseerd op een constante rechtspraak van het Hof\nvan Cassatie.<sup>8</sup></p>\n<p data-id=\"ECLI:BE:AHANT:2025:ARR.20250408.1:block-074\">Het algemene criterium van de kennelijk grensoverschrijdende\nrechtsuitoefening werd door het Hof van Cassatie uitgewerkt aan de hand\nvan de volgende specifieke criteria:<sup>9</sup></p>\n<ul>\n<li data-id=\"ECLI:BE:AHANT:2025:ARR.20250408.1:block-075\">het handelen met het exclusief oogmerk om te schaden;</li>\n<li data-id=\"ECLI:BE:AHANT:2025:ARR.20250408.1:block-076\">het handelen zonder een redelijk en afdoende belang;</li>\n<li data-id=\"ECLI:BE:AHANT:2025:ARR.20250408.1:block-077\">wanneer er verschillende uitoefeningswijzen zijn met eenzelfde nut\nom het recht uit te oefenen en men die uitoefening kiest die het meest\nschadelijk is of die het algemeen belang schaadt;</li>\n<li data-id=\"ECLI:BE:AHANT:2025:ARR.20250408.1:block-078\">wanneer door de uitoefening van een recht aan derde schade wordt\nberokkend die buiten alle verhoudingen staat met het voordeel dat de\ntitularis uit de rechtsuitoefening verkrijgt of nastreeft of indien er\neen kennelijke onevenredigheid ontstaat tussen het gediende belang of\nhet geschade belang;</li>\n<li data-id=\"ECLI:BE:AHANT:2025:ARR.20250408.1:block-079\">wanneer het wordt afgewend van zijn finaliteit.</li>\n</ul>\n<p data-id=\"ECLI:BE:AHANT:2025:ARR.20250408.1:block-080\">De lijst is niet exclusief.<sup>10</sup></p>\n<hr>\n<p data-id=\"ECLI:BE:AHANT:2025:ARR.20250408.1:block-081\"><sup>8</sup> Vgl. o.m. Cass. 28 september 2008, <em>Arr.Cass.</em>\n2008, I, 2005; Cass. 1 oktober 2010, <em>Arr.Cass.</em> 2010, afl. 10,\n2385; Cass. 16 november 2023, <em>RW</em> 2023-24, afl. 42, 1669; Cass.\n18 oktober 2024, C.23.0486.N, <a href=\"http://www.juportal.be\">www.juportal.be</a>.</p>\n<p data-id=\"ECLI:BE:AHANT:2025:ARR.20250408.1:block-082\"><sup>9</sup> STIJNS, S. VAN GERVEN, D. en WERY, P. “Chronique de\njurisprudence (1985-1995). Les obligation: les sources, JT 1996, 707; DE\nBOECK, A. en VERMANDER, F.,”Rechtsmisbruik in het contractenrecht” in\n<em>Rechtsmisbruik</em>, Antwerpen, Intersentia, 2015, 13-18; JANSEN, S.\nen STIJNS, S. “Rechtsverwerking aanvaard als toepassing van het\nrechtsmisbruik? Noot onder Cass. 1 oktober 2010”, <em>RW</em> 2011-2012,\n142-143.</p>\n<p data-id=\"ECLI:BE:AHANT:2025:ARR.20250408.1:block-083\"><sup>10</sup> STIJNS, S. en AUVRY, F., “L’abus de droit peut résulter\nde la méconnaissance de la confiance légitime créée chez autrui”,\n<em>TBBR</em> 2024, afl. 6, 265.</p>\n<p data-id=\"ECLI:BE:AHANT:2025:ARR.20250408.1:block-084\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;6</p>\n<hr>\n<p data-id=\"ECLI:BE:AHANT:2025:ARR.20250408.1:block-085\">Sinds het arrest van 23 november 2023 wordt door het Hof van Cassatie\naanvaard dat rechtsmisbruik kan bestaan wanneer een persoon door de\nwijze waarop hij zijn recht uitoefent het gewettigde vertrouwen\nbeschaamt dat hij bij een ander deed ontstaan.<sup>11</sup></p>\n<p data-id=\"ECLI:BE:AHANT:2025:ARR.20250408.1:block-086\">Rechtsmisbruik kan worden toegepast op regels die de openbare orde\nraken.<sup>12</sup></p>\n<p data-id=\"ECLI:BE:AHANT:2025:ARR.20250408.1:block-087\">De sanctie voor rechtsmisbruik bestaat uit de matiging van de\nrechtsuitoefening tot een normale rechtsuitoefening onverminderd het\nherstel van de schade die het misbruik heeft berokkend, of de ontzegging\naan de abusieve partij van de mogelijkheid om zich op het recht te\nberoepen rekening houdend met de gegeven\nomstandigheden.<sup>13</sup></p>\n<h4 id=\"section-1\" data-id=\"ECLI:BE:AHANT:2025:ARR.20250408.1:block-088\">3.</h4>\n<p data-id=\"ECLI:BE:AHANT:2025:ARR.20250408.1:block-089\">Het arbeidshof stelt vast dat de bv zich schuldig heeft gemaakt aan\nrechtsmisbruik en leidt dit af uit de volgende feitelijke\nvaststellingen.</p>\n<p data-id=\"ECLI:BE:AHANT:2025:ARR.20250408.1:block-090\">Niettegenstaande de opzeggingsbrief elektronisch werd ondertekend\ndoor middel van DocuSign en ook via dit kanaal ter kennis werd gebracht\nvan C A B -kennelijk ingegeven omwille van de\nCovid19-crisis<sup>14</sup>-, heeft de bv de rechtsgeldigheid van de\nopzegging tijdens de tewerkstelling nooit betwist. Meer nog, de bv heeft\ntijdens de tewerkstelling doelbewust de indruk in stand gehouden dat de\n(absoluut nietige) opzeggingsbrief uitwerking had. Dit blijkt\novertuigend uit de chronologie van de feiten.</p>\n<p data-id=\"ECLI:BE:AHANT:2025:ARR.20250408.1:block-091\">Na de betekening van de (absoluut nietige) opzeggingstermijn per\nbrief van 5 mei 2021, werd C A B per e-mail uitgenodigd voor een gesprek\nin verband met de “opzeg ifv met pensionering”.<sup>15</sup> De bv\nbetwist in beroepsconclusies niet dat tijdens deze vergadering de\nnietigheid van de opzegging niet ter sprake werd gebracht.</p>\n<p data-id=\"ECLI:BE:AHANT:2025:ARR.20250408.1:block-092\">Nadien hebben C A B en zijn vakorganisatie diverse brieven en e-mails\nverstuurd over de verlenging van de opzeggingstermijn omwille van\nschorsingen, ervan uitgaande dat er een rechtsgeldige opzeggingstermijn\nhad plaatsgevonden. In de brieven van C A B en de vakorganisatie werd\nduidelijkheid gevraagd over de laatste dag van de tewerkstelling:</p>\n<ul>\n<li data-id=\"ECLI:BE:AHANT:2025:ARR.20250408.1:block-093\">Met een aangetekende brief van 26 oktober 2021 wees de\nvakorganisatie erop dat C A B was ontslagen op 5 mei 2021 met een\nopzeggingstermijn van 26 weken ingaand op 10 mei 2021, en dat 16\nnovember 2021 zijn laatste werkdag zou zijn omwille van de verlengde\nopzeggingstermijn.<sup>16</sup> Op deze aangetekende brief werd niet\ngereageerd.</li>\n</ul>\n<hr>\n<p data-id=\"ECLI:BE:AHANT:2025:ARR.20250408.1:block-094\"><sup>11</sup> Vgl. Cass. 16 november 2023, <em>RW</em> 2023-24, afl.\n42, 1670, noot STIJNS.S. en AUVRY, F.</p>\n<p data-id=\"ECLI:BE:AHANT:2025:ARR.20250408.1:block-095\"><sup>12</sup> Vgl. Cass. 28 september 2008, <em>Arr.Cass.</em> 2008,\nI, 2005; Cass. 2 april 2015, <em>Pas.</em> 2015, 908.</p>\n<p data-id=\"ECLI:BE:AHANT:2025:ARR.20250408.1:block-096\"><sup>13</sup> Vgl. o.m. Cass. 8 februari 2021, <em>NJW</em> 2021,\nafl. 444, 491, noot MEIRLAEN, M.; Cass. 16 november 2023, <em>RW</em>\n2023-24, afl. 42, 1670, noot STIJNS, S. en AUVRY, F.</p>\n<p data-id=\"ECLI:BE:AHANT:2025:ARR.20250408.1:block-097\"><sup>14</sup> Stuk 13 van de bv.</p>\n<p data-id=\"ECLI:BE:AHANT:2025:ARR.20250408.1:block-098\"><sup>15</sup> Stuk 20 van C A B.</p>\n<p data-id=\"ECLI:BE:AHANT:2025:ARR.20250408.1:block-099\"><sup>16</sup> Stuk 13 van C A B.</p>\n<p data-id=\"ECLI:BE:AHANT:2025:ARR.20250408.1:block-100\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;7</p>\n<hr>\n<ul>\n<li data-id=\"ECLI:BE:AHANT:2025:ARR.20250408.1:block-101\">Op 3 november 2021 stuurde de vakorganisatie een e-mail waarin het\ngebrek aan reactie werd aangeklaagd. De vakorganisatie stelde vast dat\nniemand had gereageerd op het verzoek van C A B om de planning over te\nmaken, en dat C A B werd ingeroosterd tot en met januari\n2023.<sup>17</sup> Hierop werd niet gereageerd.</li>\n<li data-id=\"ECLI:BE:AHANT:2025:ARR.20250408.1:block-102\">Op 4 november 2021 stuurde C A B een e-mail om zeker te zijn dat 16\nnovember 2021 zijn laatste werkdag zou zijn.<sup>18</sup> Deze e-mail\nwerd op 9 november 2021 door de bv beantwoord,<sup>19</sup> waarin zij\nde wens noteerden van C A B “<em>om op 16 november 2021 de organisatie\nte verlaten</em>”.</li>\n<li data-id=\"ECLI:BE:AHANT:2025:ARR.20250408.1:block-103\">Hierop reageerde de vakorganisatie met een aangetekende brief van 10\nnovember 2021,<sup>20</sup> waarin werd verduidelijkt dat C A B niet de\nbedoeling had om zelf zijn arbeidsovereenkomst te beëindigen. Wederom\nhulde de bv zich in stilzwijgen.</li>\n</ul>\n<p data-id=\"ECLI:BE:AHANT:2025:ARR.20250408.1:block-104\">Pas na het vermeende einde van de verlengde opzeggingstermijn op 16\nnovember 2021, reageerde de bv met een e-mail van 18 november 2021\ngericht aan de vakorganisatie. Hierin verdedigde de bv het standpunt dat\nC A B op 16 november 2021 uit dienst is getreden om zijn pensioen te\nkunnen opnemen.<sup>21</sup> Met andere woorden, in deze e-mail deed de\nbv alsof er nooit een opzegging was geweest, en liet zij uitschijnen dat\nC A B door zijn uitdiensttreding zelf de arbeidsovereenkomst had\nbeëindigd. De bv ging zelfs niet in op de uitdrukkelijke vraag van C A B\nen de vakorganisatie om te bevestigen dat er een verlenging van de\nopzeggingstermijn was geweest.</p>\n<p data-id=\"ECLI:BE:AHANT:2025:ARR.20250408.1:block-105\">Samen met C A B stelt het arbeidshof vast dat de bv voor de eerste\nmaal in graad van hoger beroep het argument heeft opgeworpen dat de\nopzeggingsbrief via DocuSign werd verstuurd en niet door middel van een\n(elektronische) aangetekende brief.</p>\n<p data-id=\"ECLI:BE:AHANT:2025:ARR.20250408.1:block-106\">Het arbeidshof acht het strijdig met de goede trouw wanneer een\nwerkgever eerst laat uitschijnen dat er een rechtsgeldige opzegging werd\nbetekend en hierbij alle rechtmatige vragen over de verlenging van de\nopzeggingstermijn opzettelijk uit de weg gaat, om vervolgens pas na de\nuitdiensttreding te doen alsof er nooit een opzegging is geweest, en\ntenslotte om het argument van de absolute nietigheid van de opzegging\npas in graad van hoger beroep op te werpen. Het recht om zich op de\nabsolute nietigheid van de opzegging te beroepen werd door de bv aldus\nuitgeoefend op een manier die de grenzen te buiten ging van de normale\nuitoefening van dat recht door een voorzichtig en redelijk handelende\nwerkgever geplaatst in dezelfde omstandigheden.</p>\n<p data-id=\"ECLI:BE:AHANT:2025:ARR.20250408.1:block-107\">Hierdoor werd C A B de mogelijkheid ontnomen om een\nopzeggingsvergoeding te vorderen. Een gerechtelijke procedure over de\nverschuldigdheid van de beschermingsvergoeding kon niet worden\nvermeden.</p>\n<hr>\n<p data-id=\"ECLI:BE:AHANT:2025:ARR.20250408.1:block-108\"><sup>17</sup> Stukken 21 en 22 van C A B.</p>\n<p data-id=\"ECLI:BE:AHANT:2025:ARR.20250408.1:block-109\"><sup>18</sup> Stuk 1 van de bv.</p>\n<p data-id=\"ECLI:BE:AHANT:2025:ARR.20250408.1:block-110\"><sup>19</sup> Stuk 1 van de bv.</p>\n<p data-id=\"ECLI:BE:AHANT:2025:ARR.20250408.1:block-111\"><sup>20</sup> Stuk 8 van C A B.</p>\n<p data-id=\"ECLI:BE:AHANT:2025:ARR.20250408.1:block-112\"><sup>21</sup> Stuk 10 van C A B.</p>\n<p data-id=\"ECLI:BE:AHANT:2025:ARR.20250408.1:block-113\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;8</p>\n<hr>\n<ol start=\"4\" type=\"1\">\n<li></li>\n</ol>\n<p data-id=\"ECLI:BE:AHANT:2025:ARR.20250408.1:block-114\">Zoals het arbeidshof reeds in het arrest van 10 december 2024\noordeelde, is de opzegging van 5 mei 2021 absoluut nietig. De enige\nmanier waarop het rechtsmisbruik kan worden gesanctioneerd, is om de bv\nhet recht te ontzeggen om zich op de gevolgen van de absoluut nietige\nopzegging te beroepen.</p>\n<p data-id=\"ECLI:BE:AHANT:2025:ARR.20250408.1:block-115\">C A B heeft echter wel het recht om zich op de ontslaghandeling van\nde bv te beroepen. De bv heeft zich gedurende de gehele periode gedragen\nalsof de opzegging rechtsgeldig was en heeft pas in graad van hoger\nberoep het argument ingeroepen dat de opzeggingsbrief via DocuSign werd\nverstuurd en om die reden absoluut nietig was. C A B kon er te goeder\ntrouw van uitgaan dat een ontslaghandeling door de bv heeft\nplaatsgevonden.</p>\n<ol start=\"5\" type=\"1\">\n<li></li>\n</ol>\n<p data-id=\"ECLI:BE:AHANT:2025:ARR.20250408.1:block-116\">De bv verwijt C A B zelf rechtsmisbruik te hebben gepleegd door een\nbeschermingsvergoeding op te eisen in strijd met de doelstelling van de\nwet van 19 maart 1991.<sup>22</sup></p>\n<p data-id=\"ECLI:BE:AHANT:2025:ARR.20250408.1:block-117\">Het feit dat C A B niet effectief werd benadeeld omwille van zijn\nsyndicale activiteiten omdat hij een niet-verkozen kandidaat was, is\nirrelevant. Het is immers de wet zelf die een vermoeden instelt dat de\nwerknemersafgevaardigde werd ontslagen omwille van zijn syndicale\nbetrokkenheid. De voorafgaande erkenning van een economische of\ntechnische reden, of een dringende reden door de arbeidsgerechten is er\nimmers op gericht om de ingeroepen reden te laten controleren door de\narbeidsgerechten om zo te voorkomen dat een reden zou worden ingeroepen\ndie verband houdt met de functie van de\npersoneelsafgevaardigde.<sup>23</sup> Bovendien is de toekenning van de\nbeschermingsvergoeding op basis van de wet van 19 maart 1991 gekoppeld\naan de beëindiging van de arbeidsovereenkomst door de werkgever zonder\nde naleving van de voorgeschreven wettelijke procedures, waardoor een\ncontrole van de ontslagreden in deze zaak niet aan de orde is.</p>\n<ol start=\"6\" type=\"1\">\n<li></li>\n</ol>\n<p data-id=\"ECLI:BE:AHANT:2025:ARR.20250408.1:block-118\">De vaststelling dat de eerste rechters de nietigheid van de opzegging\nambtshalve hadden moeten opwerpen doet niets af aan het bestaan van het\nrechtsmisbruik. Het inroepen van het argument van de nietigheid in graad\nvan hoger beroep maakt op zich niet het rechtsmisbruik uit, maar wel de\nbegeleidende omstandigheden die hiermee gepaard gingen zoals hierboven\ntoegelicht.</p>\n<h3 id=\"c-a-b-heeft-recht-op-een-beschermingsvergoeding-zoals-voorzien-in-de-wet-van-19-maart-1991\" data-id=\"ECLI:BE:AHANT:2025:ARR.20250408.1:block-119\"><strong>3.2.\nC A B heeft recht op een beschermingsvergoeding zoals voorzien in de Wet\nvan 19 maart 1991</strong></h3>\n<hr>\n<p data-id=\"ECLI:BE:AHANT:2025:ARR.20250408.1:block-120\"><sup>22</sup> Voluit: de Wet van 19 maart 1991 houdende bijzondere\nontslagregeling voor de personeelsafgevaardigden in de ondernemingsraden\nen in de comités voor veiligheid, gezondheid en verfraaiing van de\nwerkplaatsen alsmede voor de kandidaat-personeelsafgevaardigden.</p>\n<p data-id=\"ECLI:BE:AHANT:2025:ARR.20250408.1:block-121\"><sup>23</sup> Vgl. Cass. 20 juni 2011, Arr.Cass. 2011, 1596.</p>\n<p data-id=\"ECLI:BE:AHANT:2025:ARR.20250408.1:block-122\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;9</p>\n<hr>\n<h4 id=\"section-2\" data-id=\"ECLI:BE:AHANT:2025:ARR.20250408.1:block-123\">1.</h4>\n<p data-id=\"ECLI:BE:AHANT:2025:ARR.20250408.1:block-124\">Volgens artikel 2, §1, tweede lid, 1° van de wet van 19 maart 1991\nwordt als een ontslag beschouwd elke beëindiging van de\narbeidsovereenkomst door de werkgever, gedaan met of zonder vergoeding,\nal dan niet met naleving van een opzegging, die ter kennis wordt\ngebracht gedurende de beschermde periode. De arbeidsovereenkomst moet\nbijgevolg een einde hebben genomen door toedoen van de werkgever.</p>\n<p data-id=\"ECLI:BE:AHANT:2025:ARR.20250408.1:block-125\">Wanneer de re-integratie niet wordt aangevraagd overeenkomstig\nartikel 14 van de wet van 19 maart 1991, moet de werkgever aan de\nwerknemer een forfaitaire beschermingsvergoeding betalen gelijk aan het\nlopende loon dat overeenstemt met de duur van vier jaar als hij twintig\nof meer dienstjaren telt in de onderneming.<sup>24</sup></p>\n<p data-id=\"ECLI:BE:AHANT:2025:ARR.20250408.1:block-126\">Vermits de beschermingsvergoeding in toepassing van artikel 2, §1,\ntweede lid, 1° van de wet van 19 maart 1991 is gekoppeld aan een\nontslaghandeling van de werkgever, en deze ontslaghandeling is bewezen,\nheeft de absoluut nietige opzegging geen impact op de verschuldigdheid\nvan de beschermingsvergoeding.</p>\n<p data-id=\"ECLI:BE:AHANT:2025:ARR.20250408.1:block-127\">Voor de volledigheid merkt het arbeidshof op dat de e-mail van 4\nnovember 2021 van C A B niet kan worden opgevat als een\nontslaghandeling, maar enkel als een bevestiging van het einde van de\ndoor de bv betekende opzeggingstermijn die op geen enkel manier door de\nbv werd tegengesproken. Met een aangetekende brief van 10 november 2021\nverduidelijkte de vakorganisatie overigens dat C A B niet de bedoeling\nhad om zelf de arbeidsovereenkomst te beëindigen. In die zin kan C A B\nniet worden verweten dat hij op 16 november 2021 uit dienst is\ngetreden.</p>\n<p data-id=\"ECLI:BE:AHANT:2025:ARR.20250408.1:block-128\">De bv kan zich niet op de haar gecreëerde toestand beroepen om zich\nte bevrijden van haar wettelijke verplichting om de verschuldigde\nbeschermingsvergoeding te betalen.</p>\n<h4 id=\"section-3\" data-id=\"ECLI:BE:AHANT:2025:ARR.20250408.1:block-129\">2.</h4>\n<p data-id=\"ECLI:BE:AHANT:2025:ARR.20250408.1:block-130\">C A B heeft geen afstand gedaan van zijn recht op de\nbeschermingsvergoeding.<sup>25</sup> Een afstand van recht moet om\nondubbelzinnig gebeuren en kan maar uit de feiten afgeleid worden die\nvoor geen andere interpretatie vatbaar zijn. Zoals de eerste rechters\ncorrect vaststelden, heeft C A B, via zijn vakorganisatie, redelijk snel\nna de betekening van de nietige opzeggingstermijn met een brief van 2\njuni 2021 de beschermingsvergoeding gevorderd.<sup>26</sup> De vordering\nwerd herhaald met een brief van 21 juni 2021 en van 16 juli\n2021.<sup>27</sup> Ook uit latere briefwisseling en e-mailverkeer kan\nniet worden afgeleid dat C A B afstand zou hebben gedaan van de\nbeschermingsvergoeding.</p>\n<hr>\n<p data-id=\"ECLI:BE:AHANT:2025:ARR.20250408.1:block-131\"><sup>24</sup> Artikel 16 de Wet van 19 maart 1991.</p>\n<p data-id=\"ECLI:BE:AHANT:2025:ARR.20250408.1:block-132\"><sup>25</sup> Partijen betwisten niet dat afstand kan worden gedaan\nvan de beschermingsvergoeding, maar niet van de bescherming op zich die\nvan openbare orde is.</p>\n<p data-id=\"ECLI:BE:AHANT:2025:ARR.20250408.1:block-133\"><sup>26</sup> Stuk 6 van C A B.</p>\n<p data-id=\"ECLI:BE:AHANT:2025:ARR.20250408.1:block-134\"><sup>27</sup> Stukken 7 en 16 van C A B.</p>\n<p data-id=\"ECLI:BE:AHANT:2025:ARR.20250408.1:block-135\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;10</p>\n<hr>\n<h4 id=\"section-4\" data-id=\"ECLI:BE:AHANT:2025:ARR.20250408.1:block-136\">3.</h4>\n<p data-id=\"ECLI:BE:AHANT:2025:ARR.20250408.1:block-137\">Tussen partijen is er geen betwisting dat C A B recht heeft op een\nforfaitaire beschermingsvergoeding van vier jaar lopend loon.</p>\n<p data-id=\"ECLI:BE:AHANT:2025:ARR.20250408.1:block-138\">Er is wel nog steeds betwisting over de samenstelling van het lopend\nloon op basis van de volgende punten: de extra vergoedingen, de overuren\nen de premies in het pensioenplan.</p>\n<p data-id=\"ECLI:BE:AHANT:2025:ARR.20250408.1:block-139\">Het arbeidshof stelt vast dat C A B in graad van hoger beroep geen\nnieuwe argumenten ontwikkelt over de extra vergoedingen. Hij betwist als\nzodanig niet het argument van de bv dat de extra vergoedingen enkel\nbetrekking hadden op de verkoop van arbeidsduurverminderingsdagen. Het\noordeel van de arbeidsrechtbank blijft op dit punt overeind.</p>\n<p data-id=\"ECLI:BE:AHANT:2025:ARR.20250408.1:block-140\">Zoals de arbeidsrechtbank correct oordeelde, kunnen de overuren\nslechts onderdeel uitmaken van het lopend loon indien zij regelmatig\nworden gepresteerd over een voldoende lange periode. C A B handhaaft in\ngraad van hoger beroep dezelfde argumentatie. Het arbeidshof sluit zich\naan bij de arbeidsrechtbank dat de loutere verwijzing naar drie\nloonbrieven niet voldoende is als bewijs voor het regelmatig presteren\nvan overuren.</p>\n<p data-id=\"ECLI:BE:AHANT:2025:ARR.20250408.1:block-141\">Wat de premies in het pensioenplan betreft, houdt C A B voor dat een\nherberekening van de jaarpremie zich opdringt op basis van een\nindividuele rekening uit 2021,<sup>28</sup> waardoor rekening zou moeten\nworden gehouden met een bedrag van 16.415,27 euro. Volgens C A B moet\neen volledige premie voor november en december 2021 worden bijgeteld,\ndie minstens gelijk is aan die van oktober 2021.</p>\n<p data-id=\"ECLI:BE:AHANT:2025:ARR.20250408.1:block-142\">Tussen partijen is er geen betwisting dat C A B was aangesloten bij\neen vast prestatieplan, waarbij de werkgever zich ertoe verbindt om een\nwelbepaald aanvullend pensioen uit te betalen op het ogenblik van\npensionering. Dit pensioenplan wordt beheerd door een pensioenfonds, in\ndit geval ExxonMobil OFP. Het vaste prestatieplan bij de bv wordt\ncollectief gefinancierd, hetgeen betekent dat de actuaris van het\npensioenfonds jaarlijks de werkgeversbijdragen betaalt. De\nwerkgeversbijdragen worden berekend voor het geheel van de\npensioenverplichtingen en niet individueel per aangesloten\nwerknemer.</p>\n<p data-id=\"ECLI:BE:AHANT:2025:ARR.20250408.1:block-143\">De bv legt in beroepsconclusies uit dat op de individuele rekening\nvan 2021 geen pensioenpremie- of bijdrage wordt vermeld, maar wel een\nprovisie die wordt berekend in het kader van internationale\nboekhoudkundige normen voor beursgenoteerde ondernemingen.</p>\n<p data-id=\"ECLI:BE:AHANT:2025:ARR.20250408.1:block-144\">Het arbeidshof stelt samen met de bv vast dat het bedrag vermeld op\nde individuele rekening geen betrekking heeft op de gestorte\nwerkgeversbijdrage in het vaste prestatieplan, of op de door C A B\nverworven pensioenreserves. Bijgevolg moet met het bedrag op de\nindividuele rekening geen rekening worden gehouden en is er evident\ngeen</p>\n<hr>\n<p data-id=\"ECLI:BE:AHANT:2025:ARR.20250408.1:block-145\"><sup>28</sup> Stuk 23 van C A B.</p>\n<p data-id=\"ECLI:BE:AHANT:2025:ARR.20250408.1:block-146\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;11</p>\n<hr>\n<p data-id=\"ECLI:BE:AHANT:2025:ARR.20250408.1:block-147\">reden om een herberekening te maken voor de maanden november en\ndecember 2021 zoals gevorderd door C A B.</p>\n<p data-id=\"ECLI:BE:AHANT:2025:ARR.20250408.1:block-148\">Volgens de verklaring van de actuaris van het pensioenfonds bedroeg\nde aangroei van de verworven reserves en het extra kapitaal in de twaalf\nmaanden voorafgaand aan het ontslag 7.492,53 euro, vermeerderd met de\npremietaks van 4,4% hetgeen neerkomt op 7.822,20 euro.<sup>29</sup> De\nbedragen voor de invaliditeitspremie en de overlijdenspremie van\nrespectievelijk 25,53 euro en 2.680,69 euro, en het bedrag van de MutOz\nvoor een bedrag van 924,96 euro wordt eveneens overtuigend toegelicht\ndoor de bv.</p>\n<p data-id=\"ECLI:BE:AHANT:2025:ARR.20250408.1:block-149\">Gelet op het voorgaande, oordeelt het arbeidshof dat rekening moet\nworden gehouden met de bijdragen zoals die werden berekend door de\nbv.</p>\n<p data-id=\"ECLI:BE:AHANT:2025:ARR.20250408.1:block-150\">Samen met de arbeidsrechtbank stelt het arbeidshof vast dat het\njaarloon door de bv correct werd vastgelegd op 86.341,09 euro bruto. De\nverschuldigde beschermingsvergoeding bedraagt aldus 345.364,36 euro\nbruto.</p>\n<h4 id=\"section-5\" data-id=\"ECLI:BE:AHANT:2025:ARR.20250408.1:block-151\">4.</h4>\n<p data-id=\"ECLI:BE:AHANT:2025:ARR.20250408.1:block-152\">Het arbeidshof oordeelt dat de gevorderde beschermingsvergoeding niet\nmoet worden herleid in het kader van het rechtsmisbruik. C A B heeft\nimmers effectief arbeidsprestaties geleverd in de periode tussen 5 mei\n2021 en 16 november 2021, waardoor het loon voor deze dagen verschuldigd\nis. Voor het overige verwijst het arbeidshof naar de argumentatie die\nhiervoor werd ontwikkeld.</p>\n<h3 id=\"de-aflevering-van-het-c4-formulier\" data-id=\"ECLI:BE:AHANT:2025:ARR.20250408.1:block-153\"><strong>3.3. De aflevering\nvan het C4-formulier</strong></h3>\n<p data-id=\"ECLI:BE:AHANT:2025:ARR.20250408.1:block-154\">De eerste rechters veroordeelden de bv tot aflevering van een\naangepast C4-formulier, aangezien C A B dit formulier nodig heeft in het\nkader van een discussie over de hospitalisatieverzekering.</p>\n<p data-id=\"ECLI:BE:AHANT:2025:ARR.20250408.1:block-155\">De bv formuleert geen specifieke griefen tegen dit onderdeel van het\nbestreden vonnis. Zij volhardt enkel in de stelling dat C A B is\ntoegetreden tot het wettelijk rustpensioen. Er is bijgevolg geen reden\nom het bestreden vonnis op dit punt te hervormen.</p>\n<h3 id=\"besluit\" data-id=\"ECLI:BE:AHANT:2025:ARR.20250408.1:block-156\"><strong>3.4. Besluit</strong></h3>\n<p data-id=\"ECLI:BE:AHANT:2025:ARR.20250408.1:block-157\">Er is sprake van een beëindiging door de werkgever in de zin van\nartikel 2, §1, 1° van de wet van 19 maart 1991. Om die reden heeft C A B\nrecht op een beschermingsvergoeding zoals voorzien in artikel 16 van de\nwet van 19 maart 1991, en zoals deze werd toegekend door de\narbeidsrechtbank.</p>\n<hr>\n<p data-id=\"ECLI:BE:AHANT:2025:ARR.20250408.1:block-158\"><sup>29</sup> Stuk 7 van de bv.</p>\n<p data-id=\"ECLI:BE:AHANT:2025:ARR.20250408.1:block-159\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;12</p>\n<hr>\n<p data-id=\"ECLI:BE:AHANT:2025:ARR.20250408.1:block-160\">Het bestreden vonnis moet worden bevestigd, waardoor het hoger beroep\nen het incidenteel beroep ongegrond zijn.</p>\n<h2 id=\"beslissing\" data-id=\"ECLI:BE:AHANT:2025:ARR.20250408.1:block-161\"><strong>BESLISSING</strong></h2>\n<h3 id=\"het-arbeidshof\" data-id=\"ECLI:BE:AHANT:2025:ARR.20250408.1:block-162\"><strong>Het arbeidshof,</strong></h3>\n<p data-id=\"ECLI:BE:AHANT:2025:ARR.20250408.1:block-163\">Beslist op tegenspraak.</p>\n<p data-id=\"ECLI:BE:AHANT:2025:ARR.20250408.1:block-164\">Werkt het arrest van 10 december 2024 verder uit:</p>\n<p data-id=\"ECLI:BE:AHANT:2025:ARR.20250408.1:block-165\">Verklaart het hoger beroep ongegrond.</p>\n<p data-id=\"ECLI:BE:AHANT:2025:ARR.20250408.1:block-166\">Neemt akte van de uitbreiding van de vordering van C A B voor een\nbedrag van 383.545,04 euro.</p>\n<p data-id=\"ECLI:BE:AHANT:2025:ARR.20250408.1:block-167\">Verklaart het incidenteel beroep ongegrond.</p>\n<p data-id=\"ECLI:BE:AHANT:2025:ARR.20250408.1:block-168\">Bevestigt het vonnis van 17 april 2023 van de arbeidsrechtbank\nAntwerpen, afdeling Antwerpen, deels op basis van een andere\nmotivering.</p>\n<p data-id=\"ECLI:BE:AHANT:2025:ARR.20250408.1:block-169\">Veroordeelt Exxonmobile Petroleum &amp; Chemical bv tot de betaling\nvan de kosten van het hoger beroep aan C A B, die aan de zijde van C A B\nwerd begroot op 20,00 euro.<sup>30</sup></p>\n<p data-id=\"ECLI:BE:AHANT:2025:ARR.20250408.1:block-170\">Het bedrag van 24,00 euro dat werd betaald door Exxonmobile Petroleum\n&amp; Chemical bv komt toe aan het Begrotingsfonds voor de juridische\ntweedelijnsbijstand.</p>\n<hr>\n<p data-id=\"ECLI:BE:AHANT:2025:ARR.20250408.1:block-171\"><sup>30</sup> In toepassing van artikel 1017, eerste lid, van het\nGerechtelijk Wetboek.</p>\n<p data-id=\"ECLI:BE:AHANT:2025:ARR.20250408.1:block-172\">Arbeidshof Antwerpen, afdeling Antwerpen – 2023/AA/254 – arrest van 8\napril 2025 – p.&nbsp;13</p>\n<hr>\n<p data-id=\"ECLI:BE:AHANT:2025:ARR.20250408.1:block-173\">Aldus gewezen door:</p>\n<p data-id=\"ECLI:BE:AHANT:2025:ARR.20250408.1:block-174\">N B, raadsheer, voorzitter van de tweede kamer,<br>\nP A, raadsheer in sociale zaken, werkgever,<br>\nM M, raadsheer in sociale zaken, werknemer-bedienende,</p>\n<p data-id=\"ECLI:BE:AHANT:2025:ARR.20250408.1:block-175\">P A</p>\n<p data-id=\"ECLI:BE:AHANT:2025:ARR.20250408.1:block-176\">M M</p>\n<p data-id=\"ECLI:BE:AHANT:2025:ARR.20250408.1:block-177\">N B</p>\n<p data-id=\"ECLI:BE:AHANT:2025:ARR.20250408.1:block-178\">en uitgesproken door de voorzitter van de tweede kamer van het\narbeidshof Antwerpen, afdeling Antwerpen, zitting houdend te Antwerpen\nin openbare zitting van 8 april 2025 met bijstand van griffier D G.</p>\n<p data-id=\"ECLI:BE:AHANT:2025:ARR.20250408.1:block-179\">D G</p>\n<p data-id=\"ECLI:BE:AHANT:2025:ARR.20250408.1:block-180\">N B</p>\n"
}